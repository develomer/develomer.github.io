---
layout: post
title: "Bekleyenler İçin"
categories: freetimes
comments: true
analytics: true
share: true
---

Bir ayak sesi duymayayım  
Kapıya koşuyorum  
Gelen sen misin diye  
Bir sarı saç görmeyeyim  
Yüreğim burkuluyor  
Ağlamaklı oluyorum  
Her şey bana seni hatırlatıyor  
Gökyüzüne baksam  
Gözlerinin binlercesini görürüm  
Bir rüzgar değse yüzüme  
Ellerini düşünmeden edemem  
Yaktığım bütün sigaraların dumanları sana benzer  
Tadı senden gelir  
Yediğim yemişlerin  
İçtiğim içkilerin  
Ve içimdeki bu dayanılmaz sıkıntı  
Bu emsalsiz hüzün  
Seni beklediğim içindir  

Resmine bakamaz oldum  
Uykulardan korkuyorum artık  
Utanıyorum odamdaki bütün eşyalardan  
Şu sedir hala gelip oturmanı bekliyor  
Şu ayna karşısında güzelliğini seyretmeni  
Şu kadeh dudaklarına değebilmek için duruyor masada  

Ve şu saat geldiğin anda  
Durabilir sevincinden  
Zaman çıldırabilir  
Çünkü benim dünyamda  
Ölümsüzlük, seni sevmek demektir.  

Bir çocuk doğmayı bekler  
Bir ağır hasta ölmeyi  
Bitkiler yağmur ve güneşi bekler  
Yalnız bir kadın sevilmeyi  
Ve düşün ki bir adam  
İçinde bütün bekleyenlerin korkusu ve ümidi  
Seni bekler  
Asılmayı bekleyen bir idam mahkumu gibi  

Sen gelinceye kadar  
Pencerem kapalı duracak  
Rüzgar gelmesin diye  
Artık perdeleri açmayacağım  
Gün ışığı girmesin diye  
Sonra kahrolacağım  
Bu karanlıkta, bu derin yalnızlıkta  
Ve günlerce gecelerce haykıracağım  
Nerdesin diye, nerdesin diye  

Bir gün bu kapıdan sen gireceksin  
Biliyorum  
Ergeç bu bekleyişin bir sonu gelecek  
Yıllarca sonra  
Öldüğüm gün bile gelsen  
Bütün bu bekleyişlerimi ve öldüğümü unutup  
Çocuklar gibi sevineceğim  
Kalkıp sarılacağım ellerine  
Uzun uzun ağlayacağım  


###Ümit Yaşar OĞUZCAN