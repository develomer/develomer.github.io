---
layout: post
title: "Sen Beyaz Bir Kadınsın"
categories: freetimes
comments: true
analytics: true
share: true
---

Asıl büyük sarhoş benim  
uzaktaki  
ben ki tek damla şarap içmedim  
ekmeğin beyaz zeytinin siyah  
olduğunu biliyorum  
asıl büyük sarhoş benim  
uzaktaki  
benim kusturucu sarhoşluğum  
yoksulluğum  

yüzüme bakmasan da  
yağmura düşürsen de gözlerini  
gözlerime bakmasan da ne kadar  
o kadar aydınlığın gökyüzüme uzanıyor  
uykularımda nefesinin sıcaklığı  
o kadar  
hangi akşam kapımı çalan sen değilsin  
sen değil misin gizli bir kıvılcım gibi  
gözbebeklerimde duran  
umutsuzlandığım her akşam  
senin rüzgârın almıyor mu  
uğultulu yorgunluğumu  
yoksulluğun eşiğinde kapaklandığım zaman  
ellerimden sımsıkı tutmuyor mu senin  
iyimserliğin

ben bu tezgâhı kurdumsa senin için kurdum  
senin için dokuduğum basma ve pazen  
denizin yeşilinden süzdüğüm balık  
göğün mavisinden çaldığım kuş  
senin için  
felsefe okudumsa  
iktisat okudumsa gece yarıları  
boğazım kurumuş içim bir kalabalık  
sıcacık mısralar okudumsa yunus dan  
senin için okudum  
geceyarıları  

sen beyaz bir kadınsın  
uzaktaki  
gözlerin aklımdan çıkmıyor  
sen beyaz bir kadınsın  
karanlıkları dinleyen  
uzaktaki  
sarmaşıkları duyuyor musun rüzgârda  
yorgun başını  
üşümüş yastığına koyuyor musun  
uyuyor musun  

#Attila İLHAN
