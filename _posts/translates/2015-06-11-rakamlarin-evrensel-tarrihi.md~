---
layout: post
title: "Rakamların Evrensel Tarihi - 9"
modified:
categories: translates
excerpt:
tags: []
image:
  feature:
date: 2015-06-11T15:39:55-04:00
---

#Bilgisayar Ne Sayar ?

Bilgisayar ilk tasarımından itibaren farklı birçok kelime kullanılarak ifade edilmiştir. Ama bu kelimelerin çoğu sadece bilgisayara has kelimeler değildir. Bir kelime söylendiğinde insanların aklına birden fazla şey geliyorsa bu dilin zayıflığının göstergesidir. Dilin zayıflığı basit bir şey gibi görünebilir. Ama dilin zayıflığı düşünmeye etki eder. Yani bir kelimeyi duyduğumuzda bunu mantık süzgecimizden geçiririz. Mantık süzgecimizde kelimeyi betimler, yorumlar ve buna göre düşünürüz. İşlemlerimizi buna göre düzenleriz. Dolayısıyla düşünmemize etki eden her ifade çok önemlidir. Çünkü düşüncelerimiz gelecekte olabilecek her şeyi etkilerler. Dolayısıyla bilgisayar için kullanılan kelimelerin çoğunun bilgisayarı tam anlamıyla betimleyememesi ve bilgisayarı ifade etmeye, tanımlamaya yetmemesi büyük bir problem olarak görülebilir. Bu dünyanın hemen her yerinde karşılaştığımız problemdir. Dünya ölçeğinde bakıldığında olağanüstü bilgisayar gelişimine karşın yeterince sağlıklı ifade edilemiyor. Şu an için kullandığımız birçok kelime bilgisayarı ifade etmeye yetmemekte.
Dil kurumlarının bilgisayar için yaptığı çok fazla sayıda tanım vardır. Ama bu tanımlar yetersizdir. Bu tanımlar, ya belirsiz ve eksik önermeler, ya ıralayıcı olmayan salt işlevsel betimlemelerden ya da kuramsal ilkelerle teknik ve teknolojik öğeler arasına fazladan bir karışıklık sokan indirgemeci önermelerden oluşur. Bu eksiklerden dolayı günümüze kadar gelmiş birçok tanım aslında eksiktir.

###Computer
1974 yılında calculator ve data processing machine gibi deyimlerin kullanılmamasına, bunların yerine computer kelimesinin kullanılmasına karar verilmiştir. Ama bu sorunu tam anlamıyla çözmemiştir. Çünkü bu kelimenin anlam alanı çok geniştir. Bu kelime aynı zamanda insan hesaplayıcı, uzman dizgesi, sayı boncuğu, hesap makinesi ve mikroişlemci gibi birçok şeyi de ifade eder. Bu da yine bir belirsizliği beraberinde getirir.
Kelimelere birden fazla anlam yüklemek her zaman belirsizliğe yol açmıştır. Fakat zamanla bir kelime için anlam kaybı da oluşabilir. Yani bir kelimeye verilen anlam bir süre sonra yok olabilir. Örneğin IV. yüzyıla kadar computer gökbilimcilere verilen isimdi. Fakat sanayi devrimi ve birçok gelişmeden sonra computer insani anlamını yitirdi. Dolayısıyla computer kelimesi günümüz için aritmetiksel, matematiksel ya da fiziksel problemleri çözmek için tasarlanmış tüm aygıtlar için kullanabiliriz. Ama terminolojik sorun olarak computer sözcüğü çok şey çağrıştırsa da insanın aklında kesin olarak bir şey betimlemez. Bu çok anlamlı sözcük ilerlemeye açık değildir ve bu kavram için uygun bir sözcük değildir.
Bu kelimenin terminolojisine bakılacak olursa, bilgisayar bir hesap makinesidir. Ama her hesap makinesi bir bilgisayardır denilemez. Pascaline gibi makineler hesap yapmak için tasarlanmış makinelerdir. Ama bu makinelerin bilgisayar olduğunu hiçbir şekilde iddia edemeyiz. Çünkü bu makineler genel olarak çok özel hesapları hızlı bir şekilde yapması için tasarlanmıştır ve bilgisayar özelliklerini içermesi amaçlanmamıştır.

Şu an için en kötü durumlardan birisi hala yeni çıkarılan aygıtların çoğunun computer olarak adlandırılmasıdır. Bilgisayar olmakla hiçbir ilgisi olmayan bu aygıtlara computer sözcüğünün kullanılması bilişim gelişiminin önünü kapatacak kadar büyük bir sorundur.

###Ordinateur
Ordinateur ise bu alanda kullanılan başka bir sözcüktür. Bu kelimeyi kullanan Fransızlardır. Kelimenin anlamı dünyayı düzene sokan varlıktır. Yani Tanrı için kullanılan bir sıfattır diyebiliriz. Bu sözcük ailesinden bir fiil adı yaratmak kolaydır. Ama burada ilk kullanıldıkları anlamlara bakınca sorunlar yaşayabiliriz. Örneğin ordination kelimesi dinsel bir töreni ifade eder. Ama bu kelimenin uzun süre kullanılmaması sonucu bu kelimeyi bilen çok azdır. Dolayısıyla bu kelime bu anlamda bir sorun yaratmayacaktır. Jacques Perret tarafından düşünülen bu durum sonucu IBM şirketi otomatları için ordinateur kelimesini kullanmaya başladılar. Bir süre için isim hakkını elinde tutsa da daha sonra bunu halkın kullanımına bıraktı.
Herhangi fiziksel bir aygıtı adlandırırken düşünülmesi gereken diğer bir konu bu sözcük ailesinin aygıtın fiziksel ya da kuramsal etkinliklerini adlandırmaya uygun olup olmadığı konusudur. Aksi durumda yine belirsizlik ortaya çıkacaktır. Örneğin ordinable gibi sözcükler ordinateur kelimesi ile aynı aileye bağlıdır. Bu iyi bir özelliktir ve kullanımı kolaylaştırır. Ordination gibi sözcükler ise daha önce önemli şeyleri ifade etmiş olmasından dolayı kullanım konusunda sıkıntı çıkarabilirdi. Ama bu sözcüklerin sadece o şeyi ifade etmemiş olması bu durumu düzeltebilir. Yani ordination kelimesi tarih boyunca sadece törensel olarak kilisenin dinsel anlamında kullanılmamıştır. Bu kelimenin düzenleme anlamı vardır. Aynı şekilde bu sözcük psikolojide bir kişinin, nesneleri ya da kavramları, yalın ya da karmaşık ölçütlere göre düzene sokması anlamında da kullanılmıştır.
Bilimsel olması beklenen bir disiplinde her kavram için net bir terim belirlememiz ve bu kavramın anlamını tam olarak sınırlamamız gerekir. Belirsiz anlamları bırakıp tutarlı ve iyi yapılanmış bir dil içerisinde nesneleri temsil eden simgeler üzerinde doğrudan işlemler yaparsak daha iyi şekilde akıl yürütür ve düşünürüz. Yani bilimin gelişmesi için kesin bir anlam alanı içinde sıkı tanımlamalarla tanımlanmış bir terminoloji gereklidir.
Bir bilgisayar elektronik bir makine olmak zorunda değildir. Boole cebirine, bellek işlevine ve kod gönderme işlemine sahip her aygıt bir bilgisayar olabilir. Bilgisayarın yapısı kullanılan teknolojiden bağımsızdır. Yani bir bilgisayar elektronik, mekanik ya da elektromekanik olabilir.
Günümüzde doğru bilinen diğer bir yanlış ise bilgisayarların ikili bir aygıt olması zorunluluğudur. Bir bilgisayar herhangi bir sayı tabanını kullanan bir aygıt olabilir. Ama elverişlilik ve hız gibi kavramlardan kaynaklanan avantajlardan dolayı ikili bilgisayarlar kullanılır. Bilgisayarlar basit hesap makineleri gibi düşünülmemelidir. Bilgisayarlar biz yöntemini öğrettiğimiz sürece her türlü hesaplamaları yapabilirler.
Bilgisayarların bilgi işlem makineleri olduğu konusu ise başka bir görüştür. Bu aslında bazı problemlerin çözümüne ulaşmak için, belli kurallara bağlı, çok belirli işlemler aracılığı ile dile getirilebilen, çok çeşitli verilere uygulanabilir bir makinedir. Ancak bu tip bir makine bir bilgisayar olmak zorunda değildir. Eski mekanografik donanımlar bilgi işlem yapmalarına karşın bilgisayar değillerdi. Çünkü işlemler problem mantığına göre değil, teknik

zorunluluklara göre yapılıyordu. Özetle, bilgisayarlar salt işlem makineleri olarak düşünülmemelidir. Bu şekilde düşünülmesi ise bu kavramı kullanan terminolojilerin yetersizliğinden kaynaklanmaktadır.
Bilgisayarlar, analojik hesap makineleri değillerdir. Hesap makinelerinde işlem, girilen bilgilerin bir modelidir. Sonuç bu gelişmenin sonunda bir ölçümle alınır. Bu tip makinelerde kesinlik yoktur. Bu makinelerin belleğinin olmaması yine büyük bir dezavantajdır. Bu makineler sınırlı bir problem kategorisini çözebilirler. Bilgisayarlar ise sayısal makinelerdir. Aldığı ve işlediği bilgi kod denen kurallara uygun yapılarca dile getirilen değişken ve süreksiz fizik büyüklüklerce betimlenir. Bu durumda bilgisayarlar, belleğe yüklenmiş bilgiler üzerinde çok karmaşık işlemleri yapabilir, istenen derecede kesin sonuçlar üretebilir ve çok geniş işlemler kategorisine sahip olabilir.
Bilgisayarlar her çeşit bilgiyi işleyebilirler. Burada temel koşu bilgilerin sayısal kodlarla dile getirilebilen simgeler aracılığıyla betimlenebilir olmasıdır. Kümeler cebirinin ve simgesel mantığın simgeleri olan söz konusu simgeler olabilecek en soyut simgelerdir. Bu yüzden bu makinelere olabilecek en genel bilgi işlem makineleri diyebiliriz. Bilgisayarlar bu anlamda her türlü problemi çözebilirler.
Bir bilgisayarın için asgari koşullar vardır. Yani bu kavramlar yoksa aygıta bilgisayar adını veremeyiz. Bir giriş/çıkış aygıtı,  bellek, kontrol birimi ve işletim organı kavramlarının olması gerekir. Yine de bu öğeler bilgisayarı tanımlamaya yeter diyemeyiz. Örneğin Babbage’ nin çözümleyici makinesi bu organlarla donatılmıştı. Ama bir bilgisayar değildi. Yani bu kavramların olduğu her aygıta bilgisayar diyemeyiz ama bilgisayar dediğimiz her aygıtta bu kavramları bekleriz.
Bilgisayarlar tamamen insana bağımlı aygıtlardır. Yani insanların onlara açıkladığı sürece her şeyi çözebilir ve işleyebilirler. Tek yapılması gereken yöntemin öğretilmesidir. Örneğin herhangi bir işlemi nasıl yapacağını öğretirsek bilgisayar bizi zorlayacak işlemleri kolaylıkla yaparak bize sonucu söyleyebilir. Örneğin matematikçiler π sayısının herhangi bir basamağını nasıl hesaplayacaklarını bilirler. Ama bu hesabı yapmak yıllarını alabilir. Buna rağmen bunun işlem kalabalığından başka hiçbir problemi yoktur. Yani sonuca ulaşmak için aynı işlemi defalarca yapmak gerekir. Bu da belli bir zaman kaybına yol açar. Dolayısıyla bu zaman kaybı ve gereksiz işlem kalabalığı ciddi bir sorundur diyebiliriz. Bilgisayar burada yardımımıza yetişebilir. Yani bildiğimiz yolu bir bilgisayar öğretirsek bu işlem kalabalığını kendi içinde çok kısa sürede yaparak bize sonucu verir. Bu sonuç biz ona işlemleri doğru anlattığımız sürece kesin bir sonuçtur. Algoritmalarda yapılacak küçük hatalar bu işlemler için çok büyük yanlışları doğurur. Ama burada hatalı olan tabi ki bilgisayar değildir. Bilgisayar sadece ondan istediğimizi, ona gösterdiğimiz yolla yapar. Bir bakıma bizi işlem hamallığından kurtarır ve daha kısa sürede, daha kesin sonuçlar elde etmemizi sağlar. Bu konu için son olarak, bilgisayar sadece bir makinedir. Kendinden ne isteniyorsa onu yapar ve kendisine ne verildiyse onu verir.

Bilgisayarlar atfedilen zararlı aygıt kavramı farklı bir durumdur. Tam tersine bilgisayarların insanoğluna çok büyük ölçüde katkıları vardır. Birçok kişi daha çok işi daha kısa sürede yapma lüksüne ulaşmıştır. Yani bilgisayarlar yaşam şartlarını oldukça iyileştirmiştir.
İnsanlar ve bilgisayarlar birbirlerini tamamlayan kavramlardır. İnsan düşünür, bilgisayarlar yaparlar. Makineler yapar ama anlamı kavramı konusunda vasıfsızdırlar. Yani insan makineye herhangi bir şeyi yapmayı öğretmediği sürece makine bir hiçtir. Öte yandan insanın kaydetme ve hız konusunda pek iyi olduğu söylenemez. Bilgisayarlar gittikçe daha gerçekçi ve zor problemleri, daha hızlı bir şekilde çözmeyi becerebilme konusunda gelişiyor. Bu insanın kapasitesini aşan işlemleri rahatlıkla yaptırabileceğimiz bilgisayarla tamamlanma anlamında çok iyi bir roldür.
Uluslararası düzeyde adlandırma problemini çözmek için bazı kurallara uygun bir terminolojiye ulaşmamız gerekir. Bunun içine makineye tutarlı ve düzenleştirici bir ad bulmanın yanında buna uyum sağlayan bir adlar dağarcığını da bulmamız gerekir.
Fransızca dilinde kullanılan ordinateur sözcüğü ve ailesi İngilizce dilinde de aynı etimolojik anlamlarda kullanılır. Bu durumda computer, computation gibi uygun olmaktan uzak sözcükler yerine ordination sözcük ailesini kullanmak daha uygun olur. Bu kelime sadece İngilizce değil, İtalyanca ce diğer birçok Avrupa ülkesi dillerinde de aynı etimolojik kökene sahiptir. Dolayısıyla bu ülkelerde kelimenin bu anlamda kullanılması daha uygun ve kolaydır. Örneğin, İtalyancada uygun olmayan elaboratore kelimesi yerine yine ordinare sözcük ailesi kullanımı daha uygun olur.
Bilgisayarlar şu an için bilişimin tek bilimi olarak görülmemelidir. Bugün insanlar artık yapay otomatlar yapma konusunda çok ilerlere göstermişlerdir. Bu otomatların işleyişini görebiliyor ve önceden tahminler yürütüp gidecekleri yolu bilebiliyoruz. Bilişim genel sibernetik ve yapay zeka’ nın gelişmesi sonucu her gün daha hızlı bir şekilde ilerliyor. Yenilikler geliyor ve gelişim daha sağlam temellere oturuyor.

###Robotlar
Otomatların bu anlamdaki gelişmeleri ve sonuç olarak üretilmeye sebep oldukları makinelere robotik denmektedir. Robotlar, otomatik olmaları , hareket edebilme kabiliyetine sahip olmaları, dış ortamı göz önüne almaları yönleriyle diğer makinelerden ayrılır ve buna göre adlandırılırlar. Robotların 3 kuşağı vardır:
1.Kendilerine verilmiş hareketleri belleyip sadık bir biçimde onları her seferinde yeniden yapan çıraklık robotları.
2.Kumanda bilgisayarlarıyla kumanda edilen hareketleri yapan programlanmış robotlar.
3.Alıcılarını kullanarak çevrelerindeki durumu hesaba katarak buna göre davranan kendini uyarlayabilen robotlar.
Robotlar tehlikeli alanlarda, tıp alanlarında ve sanayi alanlarında hala kullanılmaktadır.

###Öğreni
Öğreni kavramının diğer kavramlardan farklı olarak şaşırtıcı özelliği herkeste en azından ortak olarak öğreni adı verilen şeyin gerçekliğe uygun bir anlam olması özelliğidir. Öğreni için çok fazla farklı tanımlama vardır. Öyle ki öğreni kavramı sibernetik ve bilişim alanlarındaki uygulanışında tamamen işlemsel hale gelmek üzere, bilişsel ve bilgisel bütün irdelemelerden sıyrılıp bazı tanımlamalara göre bir çeşit ölçülebilir kavrama dönüşmüştür.
Genel öğreni tanımına göre öğreni, bir biçimleyen ve bir biçimlenenden meydana gelen bir çifttir. Öğreninin bir bileşeni öğreniyi biçimleyen ve yapılandıran şeyleri kapsar, diğeri ise biçimlenen ve yapılandırılan şeyleri tanımlar. Temel olarak bir öğreni, maddi bir  betimden, ve bir yorumlar kümesinden oluşur.
Bilgisayarı bilgisayar yapan şey hesap alanındaki evrenselliğidir diyebiliriz. Bu evrensellik program yönergelerinin iç belleğe kaydedilmesini ve verilerle aynı şekilde işlenmesini sağlayan programlanabilirliğinden gelir. Burada ki temel kavram bilgisayarların insanlardan farklı olarak düşünme yetisine sahip olmamalarıdır. Yani bilgisayarlar insanlar gibi düşünemezler. Sadece insanların düşündüklerini uygulama konusunda insana göre daha hızlıdırlar. Bu hızlarıyla birlikte aynı zamanda verilen bilgileri işleyebilecekleri ve saklayabilecekleri bellekleri vardır. Bu da insanda üstün özellikleri olarak düşünülebilir.
Yapay zekanın getirdiği sorunlar insan ruhunun etkinliklerinin tümünün yapay yollardan gerçekleştirilip gerçekleştirilemeyeceğiyle ilgilidir. Gelecekte insan gibi düşünebilen bilgisayarlar olabilir mi ya da gelecekte insan bilgisayar kadar hızlı düşünebilme yetisine sahip olabilir mi gibi sorular saçma olmamakla birlikte şu an sahip olduğumuz bilgilerle de cevaplanamayacak sorulardır.
Son olarak herşeyi özetleyen şu kelimeler üzerinde düşünülmesi gereken önemli cümleleri oluşturuyor. Felsefeyi ve tarihi küçümseyen, zekaya meydan okuyor demektir; daha da önemlisi insanı ve onu kuşatan her şeyi küçümsüyor demektir.
